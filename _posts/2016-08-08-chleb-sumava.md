---
layout: post
title: Jednoduchý chléb Šumava
author: Martin Rotter
date: 2016-08-08 06:30:00 +0200
category: food-cooking
language: cs
imgfolder: /assets/2016/08/chleb-sumava
images:
  - name: 1.jpg
  - name: 2.jpg
---

Dovolte, abych zde představil svůj velice jednoduchý a velice zjednodušený (ach, ta čeština) recept na supr chlebík Šumava.
<!--more-->

[![Chléb Šumava]({{ page.imgfolder }}/1.jpg){: width="100px"}](#){: .image-border id="gall1"}

### První den (k večeru)

Připravíme si ingredience na rozkvašení kvásku:

* kvásek ve skleničce z ledničky,
* 120 g **žitné** mouky,
* 120 ml vody.

Všechny ingredience vložíme do zaklapávatelné dózy/mísy a důkladně promícháme lžičkou tak, aby v míse nezůstala žádná nezamíchaná mouka. Následně zaklapneme víčkem a dáme přes noc odpočívat na linku.

**Pokud nemáte žádný kvásek, ze kterého byste si mohli rozkvasit a jste z Olomouce, mohu Vám za úplatu kvásek darovat.**

### Druhý den

Vezmeme si misku s rozkvašeným kváskem a odklopíme víčko. Následně si oddělíme cca dvě lžíce kvásku zpět do skleničky a tu dáme do lednice. Zbytek rozkvašeného kvásku následně použijeme pro přípravu samotného chlébu. Ingredience jsou následující:

* rozkvašený kvásek,
* 180 ml vlažné vody,
* 300 g mouky dle vlastního výběru,
* 2 čajové lžičky soli,
* kmín dle chuti (tak 3 lžíce alespoň),
* semínka dle chuti (chia, sezam, slunečnice, co je libo).

Nyní již k samotnému receptu:

1. Do mísy, ve které máme rozkvašený kvásek, přidáme 300 g mouky dle vlastního výběru. Můžete dát čistě hladkou pšeničnou, pak máte základní chléb. Nebo to můžete namixovat, například 50% hladké pšeničné, přidat nějakou celozrnnou a tak podobně. Přidáme 180 ml vody, sůl, kmín a semínka.

2. Vše nyní velice důkladně prohněteme v rukama či ručním mixérem s hnětacími háky. Já to hnětu mixérem většinou tak 3 minuty důkladně. Vznikne docela silně lepivé těsto, které by zároveň nemělo být moc tekuté, mělo by v zásadě docela držet tvar.

3. Nyní je třeba těsto popřekládat, vše ilustruje následující [video](https://www.youtube.com/watch?v=nCCHzSjUNXc). Zkrátka je třeba dát těsto na dobře pomoučenou desku a několikrát vzít okraj těsta a přeložit jej doprostřed.

4. Popřekládáné těsto dobře pomoučíme na bocích a na straně, kde není šev vzniklý překládáním. Následně těsto vložíme do ošatky ševem **nahoru** a přikryjeme ručníkem, aby těsto neokoralo.

5. Necháme kynout asi 90 až 120 minut, podle teploty v místnosti a kvality těsta. Čím teplejší místnost, tím kratší kynutí. Těsto by mělo nakynout minimálně o polovinu, ideálně by mělo svůj objem zdvojnásobit. Těsto je připravené, když projde prostým testem. Když uděláte prstem do těsta důlek a ten se začne po oddělání prstu nafukovat, tak je test pozitivní.

6. Předehřejeme troubu na 250°C. Na dno trouby necháme rozpálit malý plech. Do trouby dáme předehřát plech pro chléb. Před vložením chleba musí být jak vše hodně rozpáleno (jako v peci). Na plech možno dát pečicí papír. Pamatujte, že když se chléb dělá rychle a ve větší teplotě, tak jeho kůrka ve výsledku bude **tenčí**. Pokud se bude chleba dělat pomaleji, bude kůrka **tlustší**.

7. Až je trouba připravená, dáme do ní rychle těsto. To vyklopíme přímo na plech, nyní švem pochopitelně **dolů**. Následně rychle na spodní malý rozpálený plech vylijeme hrnek vody, ta se začne prudce odpařovat, což chceme. Rychle zavřeme víko trouby a pečeme.

8. Občas kontrolujeme chléb a můžeme špejlí vyzkoušet, jak je udělaný vevnitř.

9. Hotovost chleba poznáme tak, že se na špejli nelepí žádné těsto. Chleba by měl v troubě opět zvětšit svůj objem.

10. Jak je chléb hotový, tak jej vyklopíme na mřížku, je důležité, aby mohl chléb dýchat i zespod.



{% include gallery.html id="gall1" %}